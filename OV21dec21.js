let textOV21dec21="Itt nyer jelentőséget az a kérdés, amit valaki korábban tett fel, és Franciaország felé mutatott, hogy milyen viszonyban van egymással a stratégiai autonómiáról kialakított francia koncepció és az új német kormány által megfogalmazott föderalista Európa képe. Ez tisztázatlan ebben a pillanatban. Tehát ha tisztázatlan, akkor még nem is dőlt el. És ha tisztázatlan, akkor Magyarországnak mind a két irányban ki kell építenie a megfelelő pozíciókat. Magyarország közismerten a stratégiai autonómia és a szuverenitás álláspontját részesíti előnyben. Hogy ezt a különbséget, amely a német kormány programja és miközöttünk ebben a kérdésben fönnáll, hogyan tudjuk áthidalni, hogy a német–magyar államközi kapcsolatok a lehető legjobb minőséget érjék el ennek ellenére, még nem tudom megmondani, mert a két kormány között még nem volt kapcsolatfölvétel. És mint mondtam az előbb a telexes fiatalembernek is, hogy a spekuláció a politikában csak töredékét éri a tapasztalatnak. Tehát mindig jó abból kiindulni, amit már láttunk, és amit már ismerünk. Most egy dolog van, amit ismerünk, és azt nehéz lesz áthidalni, de ez nem a kancellár személyéhez, hanem a külügyminiszter legutóbbi stratégiai irányszabásához kötődik, aki azt mondta, hogy szankciókat akar bevezetni a Balkánon a boszniai szerbekkel szemben. Na, ezt mindenképp meg kell akadályoznunk. Rossz a testtartás, rossz a hanghordozás, rossz a horizont, minden rossz. És nem azért, mert német, aki mondta – ez csak súlyosbítja a helyzetet –, hanem általában, mint európai pozíció is rossz. Tehát a Nyugat-Balkánt integrálni kell, a Nyugat-Balkánt segíteni kell, a Nyugat-Balkánt felzárkóztatni kell, a Nyugat-Balkánt be kell fogadnunk az Európai Unióba, mert ez európai érdek. Nemcsak a Nyugat-Balkánnak, hanem európai érdek. Ránéz a térképre, és rögtön látja. Tehát szankciókról szó sem lehet! És minden nyugat-balkáni népnek meg kell adni a tiszteletet, ideértve a szerbeket is. És ez szerintem mindenki számára világos kellene, hogy legyen. Németország most más irányba indult el, még csak egy lépést tettek. Én szeretném egy később sorra kerülő találkozón meggyőzni a németeket arról, hogy ne a Nyugat-Balkán büntetése és szankcionálása irányába indítsanak el, mert azzal nagy bajokat fognak okozni. Lehet, hogy nem Berlinnek, de Budapestnek biztosan meg a nyugat-balkáni népeknek is. Tehát egy teljesen más kultúrájú együttműködést szeretnénk a Nyugat-Balkán és Európa között, mint ami a német külügyminiszter szavaiból kiviláglik. Itt vagyunk a Balkán kapujában, a mi bőrünkre is megy a játék. Kellő súllyal akarjuk képviselni az érdekeinket."